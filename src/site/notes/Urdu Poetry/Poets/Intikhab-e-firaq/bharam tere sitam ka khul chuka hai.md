---
{"dg-publish":true,"permalink":"/urdu-poetry/poets/intikhab-e-firaq/bharam-tere-sitam-ka-khul-chuka-hai/","noteIcon":"","created":"2025-09-28T00:06:21.684+05:30","updated":"2025-08-27T15:56:00.000+05:30"}
---



sitāroñ se ulajhtā jā rahā huuñ
shab-e-furqat bahut ghabrā rahā huuñ

yaqīñ ye hai haqīqat khul rahī hai
gumāñ ye hai ki dhoke khā rahā huuñ

ḳhabar hai tujh ko ai zabt-e-mohabbat
tire hāthoñ meñ luTtā jā rahā huuñ

asar bhī le rahā huuñ terī chup kā
tujhe qaa.il bhī kartā jā rahā huuñ

bharam tere sitam kā khul chukā hai
maiñ tujh se aaj kyuuñ sharmā rahā huuñ

tire pahlū meñ kyuuñ hotā hai mahsūs
ki tujh se duur hotā jā rahā huuñ

had-e-jor-o-karam se baḌh chalā husn
nigāh-e-yār ko yaad aa rahā huuñ

mohabbat ab mohabbat ho chalī hai
tujhe kuchh bhūltā sā jā rahā huuñ

ye sannāTā hai mere paañv kī chaap
'firāq' apnī kuchh aahaT pā rahā huuñ
