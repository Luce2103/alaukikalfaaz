---
{"dg-publish":true,"permalink":"/urdu-poetry/poets/intikhab-e-shakeb/socho-to-silva-ton-se-bhari-hai-tamam-ruuh/","noteIcon":"","created":"2025-09-28T00:06:20.376+05:30","updated":"2025-08-27T15:56:52.000+05:30"}
---




socho to silvaToñ se bharī hai tamām ruuh
dekho to ik shikan bhī nahīñ hai libās meñ

sahrā kī būd-o-bāsh hai achchhī na kyuuñ lage
sūkhī huī gulāb kī Tahnī gilās meñ

chamke nahīñ nazar meñ abhī naqsh duur ke
masrūf huuñ abhī amal-e-in.ikās meñ

taara koī ridā-e-shab-e-abr meñ na thā
baiThā thā maiñ udaas bayābān-e-yās meñ

jū-e-ravān-e-dasht abhī sūkhnā nahīñ
sāvan hai duur aur vahī shiddat hai pyaas meñ

kāñToñ kī baaḌ phāñd gayā thā magar 'shakeb'
rasta na mil sakā mujhe phūloñ kī baas meñ
