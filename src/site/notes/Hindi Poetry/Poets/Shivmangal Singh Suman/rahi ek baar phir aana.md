---
{"dg-publish":true,"permalink":"/hindi-poetry/poets/shivmangal-singh-suman/rahi-ek-baar-phir-aana/","noteIcon":"","created":"2026-01-24T18:21:27.719+05:30","updated":"2026-01-24T18:53:09.095+05:30"}
---


तुम राही हो तुम्हें नेह क्या 
कलि किसलय तरुवर से 
क्षण-भर कर विश्राम चल पड़े 
होगे विह्वल-घर से 
पर राही, मेरे उपवन को फिर आबाद बनाना, 
राही, एक बार फिर आना।

यों तो सुन्दर भवन मिलेंगे 
तुमको कैसे कैसे 
पथ पर पड़े बाट जोहेंगे 
मेरे मूक संदेशे मेरी विरह-व्यथा को राही एक बार अपनाना 
राही, एक बार फिर आना ।

ऑगन के तुलसी तरुवर पर 
अपने अश्रु समोए 
खड़ी रहूँगी युग युग 
दीपक अंचल-ओट संजोए 
परदेशी, मेरे ऑगन में धूल-धूसरित आना, 
राही, एक बार फिर आना ।

धूल पोंछ डालेंगी पलक 
सीकर-श्रमित तुम्हारे 
धो डालेंगे चरण शीघ्र ही 
मेरे निर्भर खारे
मुझ एकाकिन के हाथों कुछ गरम गरम खा जाना, 
राही, एक बार फिर आना ।

सूनेपन का सोच मुझे क्या 
वह तो सब दिन था ही 
मुझसे बहुत प्रार्थी तुमको 
मुझे न तुम-सा राही
एक बार रूठो तो मैं भी सीखूँ तनिक मनाना राही, 
एक बार फिर आना ।